Het liefst een bewusteloze man die niet tegen zou spartelen als ik de reanimatie verkeerd toepaste. Later hoorde ik dat je hiermee het zwaardvormig aanhangsel van iemands ribben kunt breken, een interne bloeding kunt veroorzaken door te veel druk.

Daarna wilde ik dapper iets doorstaan. Een ontvoering of een verkrachting, als het maar geschrokken blikken van volwassenen zou opleveren. Vreemden wikkelden mij in een deken, terwijl ik mijn hoofd hief. ‘Het geeft niet,’ zeiden mijn ogen.

Ik troostte hen met mijn moed.

Nu droom ik vooral van het winnen van prijzen. Grote prijzen, zeer gevierd. Hoe minder mensen het verwachten, hoe beter. Dat ze me zullen haten, als ik naar het podium loop en het licht steel van kandidaten die het ongetwijfeld meer verdienen omdat er meer van hen gehouden wordt.

De prijs zal zodra ik hem thuis op de wasmand zet meteen aan waarde verliezen.

‘Zie je wel,’ prevel ik tegen de afwas. Ik heb één kom en één bord en één vork die ik keer op keer afwas. De rest van het servies blijft in de kast staan.

Het heeft mijn leven veranderd, winnen. Dromen zijn nu plannen. Er is geen reden waarom je het grote niet na zou streven. Luiheid staat tussen mij en een reanimatiecursus in.

Als de avond te lang duurt, loop ik met mijn bokaal naar de vuilnisbak buiten. Ik zet hem erop, maar gooi hem nooit weg. Binnen neem ik zijn voet af met een doekje.

Er zijn moedervlekken die ik niet laat nakijken door een dokter. Een gat in de kastdeur waar ik een poster voor hang.

Ik heb nooit besloten te stoppen met roken, alleen bieden steeds minder mensen me sigaretten aan.