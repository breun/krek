1.
we doen bedenkelijke metingen in bed
constateren tegenstrijdige belevingen van ruimte
in het matras hebben we ieder een eigen kamer

het bed is niet groot genoeg en het was mijn bed
we draaien, standpunten proberen
gelijkvloers in slaap te vallen
desnoods klaarkomen
een deken kan de lucht tussen twee mensen wegslaan

dit is één ruimte waar jij op dit moment meer behoefte aan hebt
dan ik ook: andere plekken waar je niet wilt worden aangeraakt

2.
theelepeltjes wekken de illusie dat je meer kunt eten

3.
ik zocht de stewardess in
mijn drankje, dekentje
we gleden de zomer in
onder warmtelampen
kietelden ontluikende
flirtations die ijsjes
heetten en golden
bij sluitingstijd
als dat tafeltje
dat ene dat kleverige

4.
uploading: HEMA-geluk voor maandagen die onbetegeld bleven
ik verken leven in een driekamerwoning
gerenoveerd gezin met kindje bankfähig bingewatchend
het opstaan verleerd de aanzet de bilspieren gesmolten in retro
bekleding claim verveling | flits | het lossen en vasten
van home is where the heart is vensterbankvarkentjes
daar loensend een handje op

ze gingen voor de betere keuze
een huismerk maar ook
samenlevingscontracten kunnen ontgiften
op funda

< wat moet je
> je kijkt zo

forward een vreemd leven voor de uren die wij
ik en mijn wishlist klem in een kavel
goed onderhouden trappenhuis
ook samen ben ik alleen met jou de series die we afstropen