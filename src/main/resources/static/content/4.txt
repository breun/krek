Ik ben 10 jaar oud. Ik hang mijn jas op en loop de klas in. In de deuropening staat een piraat en daar staat een ridder en er zijn een heleboel prinsessen. 
Een Turtle roept: ‘Waarom ben jij niet verkleed?.’ 
‘Ik ben wel verkleed,’ zeg ik, ‘als robot.’ 
‘Maar je ziet er helemaal niet uit als een robot.’ 
‘Nee, omdat ik een echte robot ben. En echte robots lijken heel erg op mensen. Je kunt bijna niet aan ze zien dat ze een robot zijn.’ 
Het is even stil. 
‘Hoe weet je dan dat je een robot bent?’ vraagt Batman die even daarvoor nog bezig was de vlechten van Pipi Langkous krom te buigen. 
‘Dat kan ik niet zeggen,’ zeg ik, ‘een echte robot zou dat nooit zeggen.’ 
’s Middags hebben we rekenen. Maar omdat ik verder ben dan de rest van de klas heb ik een stencil gekregen met logische opdrachtjes. Ik ben nu bezig de leeftijd van Saskia en haar vader te bepalen aan de hand van een aantal vooraf gegeven uitspraken. Saskia is 12 en haar vader 41. Het is de kunst de informatie in die uitspraken zo te combineren dat er uiteindelijk maar een leeftijd mogelijk is, omdat elke andere leeftijd in strijd zou zijn met minstens een van de uitspraken. Ik vind het leuke opdrachtjes omdat het altijd klopt. Hoe oud zou de meester zijn? Ik merk dat de heks uit Sneeuwwitje, die schuin voor me zit, zich steeds omdraait en naar me kijkt. Naast haar bureau staat een mandje met appels. 
Aan het einde van de dag komt ze naar me toe. 
‘Ik weet waarom je een robot bent’ zegt ze. 
‘Waarom dan?’ 
‘Je hebt de hele dag niks geks gedaan. Iedereen doet altijd wel een keer iets geks, maar jij hebt de hele dag nog niks geks gedaan.’ 
Ik denk na. Ze heeft gelijk. Ik heb de hele dag nog niks geks gedaan. Ik heb alleen nog maar heel normale dingen gedaan vandaag. 

Ik ben 6 jaar oud. Ik ren door de Intratuin, langs rijen met planten, potten, tuinkabouters. De zon schijnt door het glazen dak. Het is warm en vochtig en het ruikt naar aarde. Ik probeer zo min mogelijk op te letten waar ik ren. Ik probeer bij elke splitsing zo willekeurig mogelijk naar links of naar rechts te gaan. Zonder na te denken. Ik wil weer verdwalen. Net als de vorige keer, toen ik stil stond en om me heen keek en opeens besefte dat ik niet meer wist waar ik was. Dat ik niet meer wist waar mama was. De Intratuin was veranderd in een plek met oneindig veel mogelijkheden. Een jungle, met om de hoek van elk rek een nieuwe wereld die ik kon ontdekken. Maar het lukt me niet, hoe hard ik ook ren. Elke keer als ik stilsta weet ik precies waar ik ben. Ik zie mezelf in een plattegrond staan. Ik weet precies waar alles is. Daar is de kassa. Daar is de ingang. En daar is mama, ik zie haar lopen, met een karretje met een plant met gaten erin. Ze zwaait naar me. Ik zwaai niet terug.

Thuis drink ik zo normaal mogelijk mijn kopje thee. Ik eet zo normaal mogelijk mijn koekje. Ik twijfel of ik nog een koekje moet vragen, wat het normaalst is, en besluit het uiteindelijk niet te doen. Terwijl ik wel zin heb in een koekje. Dat is wel normaal toch? Zin hebben. Ik probeer te bedenken of het normaler is om nu tv te kijken. Mama vraagt of er iets is. 
‘Nee hoor, niks.’ 
‘Wat hebben jullie gedaan vandaag op school?’ 
‘Rekenen, maar ik wist alles antwoorden al.’ 
Ze lacht. ‘Straks, op de middelbare krijg je wiskunde, dat is totaal iets anders dan rekenen. Bij wiskunde krijg je een boekje met alle antwoorden, omdat het op de middelbare school niet om het antwoord gaat, het gaat erom hoe je op het antwoord bent gekomen.’ 
Een boekje met alle antwoorden. Dat lijkt me sterk.
Hebben jullie carnaval gevierd?’
‘Hoezo?’ 
‘Omdat Tommie een jurk aan had. Hij zag eruit als een prinsesje.’
‘Ja klopt.’
‘Had hij zich verkleed?’
‘Nee, hij had gewoon een jurk aan.’ 